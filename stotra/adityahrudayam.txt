ॐ अस्य श्री अादित्य ह्रदय स्तोत्र महामन्त्रस्य
अगस्त्य ऋषिः अनुष्टुब छन्दः
अादित्य ह्रदय भूतो भगवन् निरस्ता शेष विघ्नतय
सर्वत्र जय सिद्धौ विनियोगः
अस्य षडङ्गण्य रश्निमते नमः ।

ततो युद्धपरीश्रान्तं समरे चिन्तया स्थितम् ।
रावणं चाग्रतो दृष्ट्वा युद्धाय समुपस्थितम् ।। १

दैवतैश्च समागम्य द्रष्टुमभ्यागतो रणम् ।
उपगम्याब्रवीद्राममगस्त्यो भगवान् ऋषिः ।। २

राम राम महाबाहो शृणु गुह्यं सनातनम् ।
येन सर्वानरिन् वत्स समरे विजयिष्यसि ।। ३

आदित्यहृदयं पुण्यं सर्वशत्रुविनाशनम् ।
जयावहं जपेन्नित्यं अक्षय्यं परमं शिवम् ।। ४

सर्वमङ्गलमाङ्गल्यं सर्वपापप्रणाशनम् ।
चिन्ताशोकप्रशमनम् आयुर्वर्धनमुत्तमम् ।। ५

रश्मिमन्तं समुद्यन्तं देवासुरनमस्कृतम् ।
पूजयस्व विवस्वन्तं भास्करं भुवनेश्वरम् ।। ६

सर्वदेवात्मको ह्येष तेजस्वी रश्मिभावनः ।
एष देवासुरगणान् लोकान् पाति गभस्तिभिः ।। ७

एष ब्रह्मा च विष्णुश्च शिवः स्कन्दः प्रजापतिः ।
महेन्द्रो धनदः कालो यमः सोमो ह्यपां पतिः ।। ८

पितरो वसवः साध्या ह्यश्विनौ मारुतो मनुः ।
वायुर्वह्निः प्रजाप्राण ऋतुकर्ता प्रभाकरः ।। ९

आदित्यः सविता सूर्यः खगः पूषा गभस्तिमान् ।
सुवर्णसदृशो भानुर्हिरणयरेता दिवाकरः ।। १०

हरिदश्वः सहस्त्रार्चिः सप्तसप्तिर्मरीचिमान् ।
तिमिरोन्मथनः शम्भुस्त्वष्टा मार्ताण्ड अंशुमान ।। ११

हिरण्यगर्भः शिशिरस्तपनो भास्करो रविः ।
अग्निगर्भोऽदितेः पुत्रः शङ्खः शिशिरनाशनः ।। १२

व्योमनाथस्तमोभेदी ऋग्यजुःसामपारगः ।
घनवृष्टिरपां मित्रो विन्ध्यवीथीप्लवङ्गमः ।। १३

आतपी मण्डली मृत्युः पिङ्गलः सर्वतापनः ।
कविर्विश्वो महातेजाः रक्तः सर्वभवोद्भवः ।। १४

नक्षत्रग्रहताराणामधिपो विश्वभावनः ।
तेजसामपि तेजस्वी द्वादशात्मन् नमोऽस्तु ते ।। १५

नमः पूर्वाय गिरये पश्चिमायाद्रये नमः ।
ज्योतिर्गणानां पतये दिनाधिपतये नमः ।। १६

जयाय जयभद्राय हर्यश्वाय नमो नमः ।
नमो नमः सहस्त्रांशो आदित्याय नमो नमः ।। १७

नम उग्राय वीराय सारङ्गाय नोम नमः ।
नमः पद्मप्रबोधाय मार्ताण्डाय नमो नमः ।। १८

ब्रह्मेशानाच्युतेशाय सूर्यायादित्यवर्चसे ।
भास्वते सर्वभक्षाय रौद्राय वपुषे नमः ।। १९

तमोघ्नाय हिमघ्नाय शत्रुघ्नायामितात्मने ।
कृतघ्नघ्नाय देवाय ज्योतिषां पतये नमः ।। २०

तप्तचामीकराभाय वह्नये विश्वकर्मणे ।
नमस्तमोऽभिनिघ्नाय रुचये लोकसाक्षिणे ।। २१

नाशयत्येष वै भूतं तदेव सृजति प्रभुः ।
पायत्येष तपत्येष वर्षत्येष गभस्तिभिः ।। २२

एष सुप्तेषु जागर्ति भुतेषु परिनिष्ठितः ।
एष एवाग्निहोत्रं च फलं चैवाग्निहोत्रिणाम् ।। २३

वेदाश्व क्रतवश्चैव क्रतूनां फलमेव च ।
यानि कृत्यानि लोकेषु सर्व एव रविः प्रभुः ।। २४

।। फलश्रुतिः ।।

एनमाप्तसु कृच्छ्रेषु कान्तारेषु भयेषु च ।
कीर्तियन् पुरुषः कश्चिन्नावसीदति राघव ।। २५

पूजयस्वैनमेकाग्रो देवदेवं जगत्पतिम् ।
एतत् त्रिगुणितं जप्त्वा युद्धेषु विजयिष्यसि ।। २६

अस्मिन् क्षणे महाबाहो रावणं त्वं वधिष्यसि ।
एवमुक्तवा तदागस्त्यो जगाम च यथागतम् ।। २७

एतच्छ्रुत्वा महातेजा नष्टशोकोऽभवत्तदा ।
धारयामास सुप्रीतो राघवः प्रयतात्मवान् ।। २८

आदित्यं प्रेक्ष्य जप्तवा तु परं हर्षमवाप्तवान् ।
त्रिराचम्य शुचिर्भू्वा धनुरादाय वीर्यवान् ।। २९

रावणं प्रेक्ष्य हृष्टात्मा युद्धाय समुपागमत् ।
सर्वयत्नेन महता वधे तस्य धृतोऽभवत् ।। ३०

अथ रविरवदन्निरीक्षय रामं
    मुदितमनाः परमं प्रहृष्यमाणः ।
निशिचरपतिसंक्षयं विदित्वा
    सुरगणमध्यगतो वचस्त्वरेति ।। ३१

इति श्री रामायणे युद्धकाण्डे आदित्य हृदयं स्तोत्रं संपूर्णम् ।।